---
title: چک لیست ون هیلن
date: 2018-10-20
summary: چرا M&M'sهای قهوه‌ای مشکل‌زا هستند؟
tags:
  - بایگانی
  - چک_لیست
toc: "true"
hideBackToTop: true
showTags: "false"
aliases:
  - /van-halen-no-brown-mms-checklist
---
افراد و گروه‌های شناخته‌شده، همیشه منبع بسیار خوبی برای شایعه‌پراکنی و جلب توجه رسانه‌ها بوده‌اند. به طور مثال، وقتی که روزنامه‌ای مدعی شد که گروه موسیقی **ون هیلن (****Van Halen****)** به خاطر وجود شکلات‌های قهوه‌ای رنگ M&M’s حدود ۸۰ هزاردلار به برگزارکننده کنسرتش خسارت وارد کرده، همه دنیا به طرز عجیبی، این داستان عجیب را برای هم تعریف می‌کردند و روزنامه مورد نظر هم به احتمال زیاد توجه بسیار زیادی را به سمت خود جلب کرد.

در این قسمت از [سری چک لیست](https://kakavand.me/tag/%DA%86%DA%A9-%D9%84%DB%8C%D8%B3%D8%AA/) می‌خواهیم به **داستان شکلات‌های قهوه‌ای رنگ ون هیلن** بپردازیم و ببینیم که چطور می‌توانیم از روش جالب این گروه در ساخت چک لیست استفاده کنیم و یک سری موارد دیگر را به عنوان حسن ختام این نوشته‌ها بررسی کنیم.
### مورد عجیب شکلات‌های قهوهای M&M’s
ون هیلن یکی از گروه‌های معروف و پر سر و صدای راک دهه ۷۰ و ۸۰ بود که با سبک منحصر به فرد (و نه لزوما همه‌پسند) خود توانست طرفداران زیادی را برای خود دست و پا کند و با کنسرت‌های بزرگ و پر زرق و برقش، جایگاه بزرگی در تاریخچه دنیای راک اند رول پیدا کرد.

شاید بتوان گفت مهم‌ترین چیزی که ون هیلن در خارج از دنیای راک اند رول به خاطر آن معروف شد، شکلات‌های قهوه‌ای M&M’s بودند.

این گروه برای برگزاری کنسرت‌هایش یک لیست از درخواست‌های خود که به اندازه یک کتاب قطور بود را برای برگزار کننده می‌فرستاد تا برای رسیدگی به آن درخواست‌ها اقدام کند. در این میان اما یک درخواست عجیب و غیر منطقی هم به چشم می‌خورد :

> **شکلات _M&M’s_ (هشدار : بدون هیچ شکلات قهوه‌ای رنگی)**

![](/media/no-brown-MMs.jpg)

### ام اند ام‌های قهوه‌ای چه مشکلی داشتند؟

دیوید لی راث، خواننده این گروه بعدها در این مورد توضیح داد و گفت که **این درخواست تنها برای اطمینان از عمل به تمامی موارد قرارداد** بوده است.

گروه ون هالن برای برگزاری کنسرت‌هایش تجهیزات عظیمی را جابجا می‌کرد. حدود ۹ کامیون ۱۸ چرخ این تجهیزات را جابجا می‌کردند. تجهیزاتی که شامل ابزارهای نورپردازی بزرگ و بلندگوهای عظیم الجثه (که در زمان خود بسیار عجیب و جدید بودند) می‌شد.

ون هیلن باید مطمئن می‌شد که محل برگزاری، هم از نظر فضای مناسب (که تحمل بار این تجهیزات را داشته باشد و پاسخگوی جمعیت عظیم کنسرت‌ها باشد) و هم از نظر ایمنی برای برگزاری کنسرت مناسب است. به همین خاطر گاهی در میان کتاب درخواست‌هایشان موارد عجیبی را قرار می‌دادند که در صورت اجرا نشدن، مطمئن می‌شدند به احتمال بسیار زیاد به یک مشکل بزرگ بر خواهند خورد. مشکلاتی مانند نشست صحنه و افتادن تجهیزات صدا و نور به دلیل نبودن استحکام کافی در سازه‌ها که گاه می‌توانست باعث کشته شدن افراد گروه یا طرفداران شود. مواردی که در کنسرت‌های بزرگ اینچنینی اتفاق افتادنشان، چیز عجیبی نبود.

در واقع، اعضای این گروه، با قرار دادن موارد اینچنینی در وسط قرارداد، مطمئن می‌شدند که طرف قراردادشان با دقت به وظایفش عمل کرده و اجرای آن‌ها با کم‌ترین خطای ممکن پیش خواهد رفت. در صورتی که این موارد رعایت نمی‌شد، گروه ون هیلن، اجرا را لغو می‌کرد و تمام مبلغ قرارداد را هم به عنوان خسارت دریافت می‌کرد.

[لینک توضیحات جالب دیوید لی راث در این مورد](https://vimeo.com/36615187) (دسترسی با فیل کش)

### چک لیست‌ هایی به سادگی شکلات‌های قهوه‌ای

بعد از نوشتن سری‌ پست‌های چک لیست، سوالات زیادی برای خودم و دوستانم مطرح شد. از جمله این که طول استاندارد یک چک لیست چه مقدار است؟ تا چه حد موارد را باز کنیم و توضیح دهیم؟ چک لیست را برای یک فرد مبتدی طراحی کنیم یا کسی که یک شناخت نسبی و کافی با فضای موضوع چک لیست دارد؟ لحن چک لیست جدی و رسمی باشد یا محاوره؟

با این که در پست [چک لیست چرا؟ چه چیزی؟ و چگونه](https://kakavand.me/checklist/) یک سری نکات برای تهیه یک چک لیست مناسب مطرح شد اما باز هم احساس کردم که شاید گفتن آن نکات کافی نبود.

واقعیت این است که مفهوم اصلی چک لیست بسیار مهم‌تر از آن نکات بود. مفهومی که تنها در اجرا معنی پیدا می‌کند و نقاط ضعف آن پیدا می‌شود. چک لیست ها تنها با گذشت زمان تکامل پیدا می‌کنند و بهتر می‌شوند.

گاهی به شکل چند مورد کوتاه عجیب و غریب مثل داستان بالا ظاهر می‌شوند و گاهی به شکل چک لیست‌های پیچیده هواپیمایی هستند. گاهی بهتر است لحن آن‌ها خودمانی باشد و گاهی اگر رسمی نباشند، تاثیرگذار نخواهند بود.

فکر می‌کنم تکرار این جمله کلیشه‌ای که **یک چک لیست بد بهتر از نبودن چک لیست است** کاملا مناسب است. بهتر است که یک چک لیست بسازیم و در طول زمان و با آزمون و خطا به بهینه‌ترین شکل ممکن آن برسیم. هدف اصلی را فراموش نکنیم. هدف ما در چک لیست این بود که بدون افزایش دانش و مهارت، به کارایی بالاتری برسیم و موارد حیاتی و مهم را که اغلب نادیده گرفته می‌شوند را فراموش نکنیم.

پس بار دیگری که به فکر ساختن یک چک لیست افتادید، شاید بهتر باشد که یک چک لیست دیگر را هم در ذهن خود مرور کنید که اولین موردش این باشد :

> ایده‌آل گرایی را کنار بگذارید